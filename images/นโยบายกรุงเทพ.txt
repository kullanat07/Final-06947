นโยบายกรุงเทพ
คนกรุงเทพฯ ได้อะไร
  - ได้รู้ถึงที่มาและต้นกำเนิดของฝุ่นในพื้นที่กรุงเทพฯ เพื่อการจัดการอย่างตรงจุด

 

รายละเอียด
เป็นที่ทราบกันดีว่าปัญหาฝุ่นในกรุงเทพฯ เกิดจากหลายปัจจัย เช่น การเผาจากเกษตรกรรม มลพิษจากโรงงาน ไอเสียจากรถยนต์ ซึ่งเกิดขึ้นจากทั้งภายในและภายนอกพื้นที่กรุงเทพฯ อย่างไรก็ดีข้อมูลเชิงลึกเกี่ยวกับสัดส่วนที่มาของฝุ่นในแต่ละช่วงเวลาของกรุงเทพฯ ยังมีอยู่ในปริมาณจำกัด (จากการศึกษาพบเพียงงานวิจัยจากปี 2551 เกี่ยวกับสัดส่วนและที่มีของฝุ่นในกรุงเทพฯ [1] ที่เป็นการศึกษาผ่านการเก็บตัวอย่างฝุ่น) ส่งผลให้ กทม. ขาดข้อมูลต้นตอของฝุ่นที่แท้จริงว่าประกอบขึ้นจากที่มาใดบ้างอย่างละเอียด ในระดับที่จะนำไปต่อยอดสู่การบังคับใช้กฎหมายได้

ดังนั้น กทม.จะเป็นเจ้าภาพในการทำบัญชีที่มาของฝุ่นภายในกรุงเทพฯ โดยจะร่วมมือกับสถาบันอุดมศึกษาในการสืบทราบต้นตอของฝุ่น ทั้งการเก็บตัวอย่าง การวิเคราะห์องค์ประกอบ เช่น คุณสมบัติทางเคมี อิออน โลหะหนัก เพื่อเก็บสถิติและระบุถึงต้นตอของฝุ่น เพื่อนำไปเป็นข้อมูลสำหรับการแก้ปัญหาได้อย่างตรงจุด ทั้งในแง่การป้องกันการปล่อยมลพิษ และในแง่การเอาผิดจากผู้ปล่อยมลพิษเกินค่ามาตรฐาน
คนกรุงเทพฯ ได้อะไร
  - มีความมั่นใจในการใช้ระบบขนส่งสาธารณะอย่างรถเมล์มากยิ่งขึ้น ทั้งในแง่ความปลอดภัยและข้อมูล

 
รายละเอียด
กรุงเทพฯ มีป้ายรถเมล์ประมาณ 5,000 ป้าย แต่มีเพียงประมาณ 600 ป้ายเท่านั้นที่มีการพัฒนารูปแบบป้ายให้มีข้อมูลของรถเมล์ที่ผ่านป้ายนั้น ๆ ส่วนป้ายที่เหลือเป็นเพียงเสาเหล็กดัดโค้งและมีแผ่นเหล็กครึ่งวงกลมสีน้ำเงินที่ระบุว่า ‘ที่หยุดรถโดยสารประจำทาง หมวด 1’ พร้อมสัญลักษณ์รถเมล์เท่านั้น ข้อจำกัดด้านข้อมูลนี้อาจส่งผลให้ผู้ที่ประสงค์จะเดินทางด้วยรถเมล์ตัดสินใจเดินทางด้วยวิธีอื่นแทน

ในมิติความปลอดภัย ป้ายรถเมล์หลายป้ายขาดแสงส่องสว่าง ไม่มีการติดตั้งหลอดไฟ และหลายจุดตั้งอยู่ในจุดที่ค่อนข้างมืด 

นอกจากนี้ป้ายรถเมล์หลายป้ายยังมีสิ่งของบดบังทัศนวิสัย เช่น ต้นไม้ เสาไฟ เสาตอม่อ ตู้ชุมสาย ฯลฯ ทำให้เวลารอรถเมล์จะต้องขยับมาริมทางเท้าเพื่อที่จะทำให้เห็นชัดเจนที่สุด

 

ดังนั้น กทม.จะปรับปรุงป้ายรถเมล์ทั่วกรุง เพื่อส่งเสริมและเพิ่มโอกาสในการที่ประชาชนจะเลือกเดินทางด้วยรถเมล์ โดย

  1. ให้ข้อมูล

  1.1 สายรถเมล์ที่ผ่านป้ายนั้น ๆ

  1.2 ข้อมูลเส้นทางเดินรถแต่ละสาย 

  1.3 ข้อมูลจุดเชื่อมต่อ 

  1.4 ข้อมูลรถคันสุดท้าย

  1.5 พิจารณาการให้ข้อมูลแบบเรียลไทม์พร้อมการคาดการณ์เวลาที่รถเมล์จะมาถึงที่ป้ายรถเมล์ใหม่

  2. เพิ่มแสงสว่าง ทั้งที่ตัวป้ายเอง และบริเวณโดยรอบ

  3. ติดตั้ง CCTV เพื่อดูแลความปลอดภัย

  4. ปรับปรุงพื้นที่โดยรอบป้ายรถเมล์ให้สามารถสังเกตรถเมล์ที่จะเข้าป้ายได้อย่างสะดวก ไร้สิ่งขีดขวาง ไม่บดบังสายตา

  5. ออกแบบป้ายรถเมล์ให้มีรูปแบบที่หลากหลายเหมาะสมกับบริบทพื้นที่และขนาดทางเท้าที่แตกต่างกัน

  6. กำหนดรอบการดูแลและบำรุงรักษาป้ายรถเมล์ให้พร้อมใช้งานเสมอ

  7. พิจารณาการทำงานร่วมกับภาคประชาสังคมที่ผลักดันเรื่องรถเมล์และป้ายรถเมล์ให้มีส่วนร่วมในการพัฒนาป้ายรถเมล์นี้

คนกรุงเทพฯ ได้อะไร
  - การจราจรคล่องตัวขึ้น

  - ลดเวลาบนท้องถนนลง

 

รายละเอียด
จุดที่มีการชะลอตัว มีจุดตัด มีการจอดรอ มีการหยุด จะเป็นจุดที่ก่อให้เกิดแรงเสียดทาน (friction) เล็กๆ ที่ส่งผลให้การจราจรในภาพรวมติดขัดได้ เช่น ในพื้นที่ถนน 2 เลน ที่มีเลนหนึ่งรอไฟเลี้ยวทำให้เลนที่เคลื่อนไหวได้เหลือเพียงเลนเดียว ปัญหาลักษณะนี้พบได้โดยทั่วไม่ว่าจะที่แยก จุดกลับรถ จุดตัดต่างๆ หากเราลดการหยุดได้ ลดแรงเสียดทานได้ รถจะลดการติดขัดลง

ดังนั้น กทม.จะปรับกายภาพถนนเพื่อลดแรงเสียดทานบนถนนที่จะส่งผลกระทบต่อกระแสจราจรลง เช่น

  1. ปรับปรุงจุดตัด คอขวดต่างๆ บนท้องถนน เช่น เพิ่มการเว้าเกาะกลางในแยกที่มีจุดเลี้ยวรถ เพื่อให้รถที่จะเลี้ยวไปพักหลบตรงที่เว้าได้โดยไม่รบกวนกระแสจราจร 

  2. ปรับปรุงหัวโค้งหัวมุมให้เกิดการเลี้ยว การตีวงที่ไม่ใช้หลายช่องจราจร

  3. ปรับ เพิ่ม/ลด จำนวนช่องทางจราจรเพื่อเพิ่มความจุถนนโดยเฉพาะบริเวณทางแยก

  4. การห้ามเลี้ยวในบางกรณี โดยต้องพิจารณาอย่างละเอียด เพื่อให้กระแสจราจรไหลเวียนคล่องตัว

  5. เทศกิจจราจร ลงพื้นที่แก้ไขจุดฝืด เช่น กวดขันวินัยจราจรรถจอดริมถนน ที่ทำให้เสียช่องจราจรไป

  6. ขอคืนพื้นผิวจราจรจากโครงการก่อสร้าง รวมถึงการจัดการจราจรบริเวณการก่อสร้างให้เกิดจุดฝืดน้อยที่สุด

